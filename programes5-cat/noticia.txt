El PSOE ha consumat la seva fractura: Mariano Rajoy tornarà a ser investit president del govern espanyol la setmana que ve. El comitè federal ha decidit, per àmplia majoria, abstenir-se en la segona votació d'investidura. Després d'un debat llampec lluny de l'esperpèntic comitè federal que va derrocar Pedro Sánchez, els socialistes han votat entre dues resolucions: una a favor de l'abstenció i l'altra en defensa del no al PP. La divisió s'ha consumat tal com ja s'havia anticipat durant l'última setmana: el PSC, juntament amb la presidenta balear, Francina Armengol, i les federacions petites d'Euskadi, Navarra, la Rioja i Cantàbria s'han quedat soles davant l'apel·lació a la "responsabilitat" de Susana Díaz, que ha tancat el torn d'intervencions sense esmentar en cap moment la paraula 'abstenció'. La votació s'ha fet a cara descoberta, cridant un a un els 237 líders socialistes presents a la reunió. L'abstenció ha triomfat per 43 vots de marge: 139 han votat 'sí' a Rajoy (59,15%), 96 'no' (40,85%) i 2 no han votat.
