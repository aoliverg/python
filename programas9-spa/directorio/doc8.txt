Ξάνθη-Ολυμπιακός 1-3
Με δύο γκολ στις καθυστερήσεις, ο Ολυμπιακός πέρασε από την Ξάνθη με νίκη 3-1 επί της τοπικής ομάδας, σε αγώνα με τον οποίο άνοιξε η αυλαία της 7ης ημέρας του πρωταθλήματος Α΄ εθνικής. Δύο γκολ με ισάριθμα πέναλτι πέτυχε για τους πρωταθλητές ο Πρέντραγκ Τζόρτζεβιτς (72΄, 92΄) και ένα ο Τάκης Γκώνιας (94΄), ενώ για τους γηπεδούχους είχε ισοφαρίσει ο Καρακατσάν στο 80΄. Μετά το τέλος του αγώνα, ο διαιτητής του αγώνα, Τσίκινης, και οι βοηθοί του δέχθηκαν επίθεση από παίκτες και οπαδούς της Ξάνθης.

Χωρίς επιθετικές λύσεις και με μοναδικό προωθημένο τον Τζιοβάνι, ο Ολυμπιακός ήταν και πάλι κακός από το κέντρο και μπροστά. Στο πρώτο ημίχρονο αρκέστηκε στην «φλύαρη” υπεροχή και κατοχή της μπάλας, όμως η Ξάνθη ήταν αυτή που πλησίασε δύο φορές κοντά στο γκολ. Στο 15΄ ο Φάνης Κατεργιαννάκης πραγματοποίησε απίστευτη απόκρουση στο εξ επαφής πλασέ του Φριζενμπίχλερ, ο οποίος είχε υποδειχθεί -εσφαλμένα- σε θέση οφ σάιντ. Οι ίδιοι παίκτες πρωταγωνίστησαν και στο 45ο λεπτό, όταν ο Αυστριακός με έξοχο γυριστό σουτ έστειλε τη μπάλα προς την εστία, όμως ο Κατεργιαννάκης ήταν και πάλι εκεί, για να στείλει με εντυπωσιακό τρόπο τη μπάλα κόρνερ. 
Τίποτε δεν άλλαξε στο δεύτερο 45λεπτο, και δεν είναι τυχαίο ότι η μοναδική καλή στιγμή του Ολυμπιακού προήλθε από μία «στημένη” φάση, όταν ο Γκραντέλ έπεσε στη γωνία του και απέκρουσε το φάουλ του Τζόρτζεβιτς στο 61΄. Ωστόσο ο Ολυμπιακός άνοιξε το σκορ, κυριολεκτικά στην πρώτη οργανωμένη επίθεση του, μετά από 72 λεπτά αγώνα, όταν κέρδισε πέναλτι. Ο Τζιοβάνι πέρασε μπαλιά-τρύπα στον Καστίγιο και ο ταχύτατος Ουρουγουανός «τσίμπησε” τη μπάλα από τον Γκραντέλ ο οποίος τον ανέτρεψε. Αναμφισβήτητο το πέναλτι, που καταλόγισε ο Τσίκινης και αξιοποίησε ο αρχηγός Πρέντραγκ Τζόρτζεβιτς. 
Κι αν ο Καστίγιο δικαίωσε τον Προτάσοφ για την επιλογή του, τι να πει κανείς για έναν άλλο νεαρό, τον Πλάτωνα Καρακατσάν. Ο Νίκος Καραγεωργίου τον έριξε στον αγώνα στο 79΄ και ένα λεπτό αργότερα, στην πρώτη του επαφή με τη μπάλα, ισοφάρισε! Ηταν, λοιπόν, το 80ο λεπτό, όταν ο Μπα πέρασε τη μπάλα στον Καρακατσάν, που απο το ύψος του πέναλτι πέτυχε το 1-1. Λίγο αργότερα, στο 88΄, οι «ερυθρόλευκοι» γλύτωσαν το... έμφραγμα, όταν η κεφαλιά του Φριζενμπίχλερ «έξυσε” το δοκάρι του Κατεργιαννάκη. 
Κι ενώ όλα έδειχναν ότι οι πρωταθλητές θα «άφηναν” βαθμούς στην Ξάνθη, στο πρώτο λεπτό των καθυστερήσεων ο Γκώνιας προσπάθησε να περάσει τη μπάλα από τον Μπούτισα και ο Τσίκινης θεώρησε ότι βρήκε στο χέρι του. Μετά από έντονες διαμαρτυρίες, ο Τζόρτζεβιτς ευστόχησε στο 92΄, ενώ στην τελευταία φάση του αγώνα (94΄) ο Καστίγιο με εντυπωσιακή κούρσα έδωσε «έτοιμο γκολ” στον Γκώνια, που διαμόρφωσε το τελικό 3-1. 
Διαιτητής: Τσίκινης (Μεσσηνίας)
Κίτρινες: Παπαδημητρίου, Νικολαΐδης, Μπαϊκαρά, Καλλιμάνης, Ζωγραφάκης, Ζαπρόπουλος, Καρεμπέ, Τζιοβάνι, Καστίγιο.
ΞΑΝΘΗ: Γκραντέλ, Ζαπρόπουλος, Μπούτισα, Λαμπριάκος (30΄ Νικολαΐδης), Ζωγραφάκης (79΄ Καρακατσάν), Καλλιμάνης, Πέρες (79΄ Καζάκης), Μπα, Παπαδημητρίου, Φριζενμπίχλερ, Μπαϊκαρά
ΟΛΥΜΠΙΑΚΟΣ: Κατεργιαννάκης, Πάντος, Ανατολάκης, Αντζας, Βενετίδης (46΄ Μαυρογενίδης), Καρεμπέ, Καφές (46΄ Καστίγιο), Νινιάδης (67΄ Γκώνιας), Γεωργιάδης, Τζόρτζεβιτς, Τζιοβάνι 

